# Introductie

Dit document beschrijft de resultaten van een vervolgonderzoek op de door Geonovum gemaakt handreiking, in maart 2025, voor de uitwisseling van 3D data. In de handreiking zijn een aantal vervolgstappen beschreven. Eén van die stappen is om een vervolgonderzoek uit te voeren naar standaarden voor het specifieke aandachtsgebied van de 3D geometrie van fysieke en virtuele objecten conform NEN 3610. 

Doel van dit onderzoek is enerzijds om te kijken wat de geostandaarden zijn die benodigd zijn om de basisregistraties in 3D in te winnen, op te slaan en uit te wisselen en anderzijds om te kijken welke geostandaard nodig is om 3D BIM modellen in te kunnen passen in bestaande topografie voor ontwerp en planningsvraagstukken. 

In het vervolgonderzoek worden vier onderzoeksvragen centraal gesteld:

1.	Voor welke soorten objecten en daarmee samenhangende datasets zou deze standaard moeten gelden?;
1.	Welke nationale en internationale standaarden vormen de basis voor de eisen aan een 3D object in een basisregistratie en welke aanvullende afspraken maken we op het gebied van semantiek, geometrie, CRS, maar met name inwinning, kwaliteit, detailniveau en afbakening van 3D objecten, hierbij rekening houdend met de aansluiting op BIM standaarden?;
1.	Onderzoek het grensvlak tussen geo-informatie en BIM en de mate van overlap daarin. Wat zijn de benodigde afspraken om geo-informatie naar BIM, en BIM informatie naar GEO te kunnen krijgen? (richtlijn geo-referentie in BIM, IFC-profiel, etc.);
1.	In welke vorm(en) is implementatieondersteuning nodig voor succesvolle implementatie van deze standaard? (handreikingen, software, etc.);
1.	Wordt deze standaard wettelijk verplicht of komt deze op de pas-toe-leg-uit lijst?

Vraag 1, 2, 3 en 5 worden in dit rapport behandeld. Vraag 4 komt in een later stadium aan bod. 

## Focus

Het doel van de nieuwe 3D standaard (of set standaarden) is nog niet goed omschreven. Als werkdoel hanteren we: 

**Het doel van de 3D standaard is om te zorgen voor interoperabiliteit van landelijke 3D bestanden, zodat 3D viewers en digitale tweelingen hieruit op gestandaardiseerde wijze kunnen putten voor zowel visualisaties van 3D modellen als het gebruik van 3D modellen voor analyses en berekeningen.**

De volgende illustratie van de VNG helpt ons het werk in beeld te krijgen: 

<figure>
    <img src="./media/3d-keten.png"/>
    <figcaption>De 3D keten in samenhang - bron VNG</figcaption>
</figure>

Beginnend bij het gebruik, in digitale tweelingen, spelen in deze keten op de volgende plekken standaarden een rol: 
- Bij **gebruik**, **ontsluiten**. Het gaat dan om 3D *visualisatie* en om *exporteren*.
    - Voor 3D *visualisatie* hebben we twee goedgekeurde internationale standaarden, 3D Tiles en i3s. 
    - Onze taak: hier een beargumenteerde keuze in maken zodat we voor Nederland één standaard afspreken.
    - De standaard voor *exporteren* kan dezelfde zijn als voor uitwisseling en opslag (het volgende punt)
- Bij **registreren**. Het gaat dan om *uitwisseling en opslag* van 3D vectordata. 
    - Uit de Keuzehulp 3D standaarden blijkt dat CityGML hier de beste kandidaat is. 
    - Onze taak: deze keuze verder uitwerken met afspraken voor Nederland.
- Bij **inwinnen**. Het gaat dan om ruwe data die als basis van 3D modellen dienen, zoals LiDAR data, luchtfoto's, oblieke foto's, maar ook BIM modellen (geen ruwe data maar wel brondata).
    - de Keuzehulp geeft voor de ruwe data al handvaten. Aan GeoBIM standaarden wordt momenteel gewerkt. 
    - Onze taak 1: afspreken welke standaard(en) we in Nederland gebruiken voor deze ruwe data, zodat bv gemeenten deze standaarden in hun bestek kunnen opnemen voor inwinopdrachten. 
    - Onze taak 2: de afspraken voor BIM + Geo vastleggen.

Wat betreft **soorten objecten** waar de 3D standaard voor gaat gelden, richten we onze focus in eerste instantie op twee objecttypen: gebouwen en kunstwerken. Deze beperkte focus is nodig om in beperkte tijd de eerste stappen naar een 3D standaard te kunnen zetten. Het scope document 'beperkt zich tot de 3D geometrie van fysieke en virtuele objecten conform NEN 3610' en is daarmee een stuk breder. Onze gedachtengang is dat het zinnig is om eerst te focussen op reële (fysieke) objecten en daarbinnen gebouwen en kunstwerken het vaakst relevant zijn om als 3D object te modelleren.

test