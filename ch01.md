# Introductie

Dit document beschrijft het vervolgonderzoek op de door Geonovum gemaakte Wegwijzer 3D standaarden [[ww3d]], uit maart 2025, voor de uitwisseling van 3D data. In de handreiking is een aantal vervolgstappen beschreven. Eén van die stappen was om een vervolgonderzoek uit te voeren naar standaarden voor de 3D geometrie van fysieke en virtuele objecten conform NEN 3610. 

Het doel van het vervolgonderzoek is om te onderzoeken welke geostandaarden nu precies nodig zijn om de basisregistraties in 3D in te winnen, op te slaan, 3D BIM modellen in bestaande topografie in te kunnen passen, en 3D data uit te wisselen en te bekijken. In de Wegwijzer 3D standaarden is al een inventarisatie van 3D standaarden opgenomen. Er blijken verschillende 3D standaarden te zijn, die aansluiten bij verschillende onderdelen van de keten van inwinning naar gebruik. Deze 3D standaarden moeten benoemd worden. In sommige gevallen zijn er meerdere standaarden kandidaat voor één onderdeel van de keten. Een belangrijk doel is daarom ook om te komen tot onderbouwde keuzes als er meer dan één mogelijkheid is. 

In het vervolgonderzoek staan vier onderzoeksvragen centraal:

1.	Voor welke soorten objecten en daarmee samenhangende datasets zou deze 3D standaard moeten gelden?;
1.	Welke nationale en internationale standaarden vormen de basis voor de eisen aan een 3D object in een basisregistratie en welke aanvullende afspraken maken we op het gebied van semantiek, geometrie, CRS, maar met name inwinning, kwaliteit, detailniveau en afbakening van 3D objecten, rekening houdend met de aansluiting op BIM standaarden?;
1.	Welke afspraken zijn nodig om geo-informatie naar BIM, en BIM informatie naar GEO te kunnen krijgen? (richtlijn geo-referentie in BIM, IFC-profiel, etc.);
1.	In welke vorm(en) is implementatieondersteuning nodig voor succesvolle implementatie van de 3D standaard? (handreikingen, software, etc.);
1.	Wordt de 3D standaard wettelijk verplicht of komt deze op de pas-toe-leg-uit lijst?

Vraag 1, 2, 3 en 5 worden in dit rapport behandeld. Vraag 4 komt in een later stadium aan bod. 

## Focus

Om het vervolgonderzoek goed te kunnen uitvoeren, was het nodig het doel van de nieuwe 3D standaard (of set standaarden) gedetailleerder te beschrijven, dan in het scope document gedaan was. Dit noemen we ons werkdoel. Als werkdoel hanteren we: 

**Het doel van de 3D standaard is om te zorgen voor interoperabiliteit van landelijke 3D bestanden, zodat 3D viewers en digitale tweelingen hieruit op gestandaardiseerde wijze kunnen putten voor zowel visualisaties van 3D modellen als het gebruik van 3D modellen voor analyses en berekeningen.**

De volgende illustratie van de VNG helpt ons het werk in beeld te krijgen: 

<figure>
    <img src="./media/3d-keten.png"/>
    <figcaption>De 3D keten in samenhang - bron VNG</figcaption>
</figure>

Lezend van rechts naar links, waarbij we dus beginnen bij het gebruik van 3D data in digitale tweelingen, spelen in deze keten op de volgende plekken standaarden een rol: 
- Bij **gebruik**, **ontsluiten**. Het gaat dan om 3D *visualisatie* en om *exporteren*.
    - Voor 3D *visualisatie* hebben we twee goedgekeurde internationale standaarden, 3D Tiles en i3s. 
    - Onze taak: hier een beargumenteerde keuze in maken zodat we voor Nederland één standaard afspreken.
    - De standaard voor *exporteren* kan dezelfde zijn als voor uitwisseling en opslag (het volgende punt)
- Bij **registreren**. Het gaat dan om *uitwisseling en opslag* van 3D vectordata. 
    - Uit de Keuzehulp 3D standaarden blijkt dat CityGML hier de beste kandidaat is. 
    - Onze taak: deze keuze verder uitwerken met afspraken voor Nederland.
- Bij **inwinnen**. Het gaat dan om ruwe data die als basis van 3D modellen dienen, zoals LiDAR data, luchtfoto's, oblieke foto's, maar ook BIM modellen (geen ruwe data maar wel brondata).
    - de Keuzehulp geeft voor de ruwe data al handvaten. Aan GeoBIM standaarden wordt momenteel gewerkt in parallele trajecten. 
    - Onze eerste taak: afspreken welke standaard(en) we in Nederland gebruiken voor ruwe data, zodat bv gemeenten deze standaarden in hun bestek kunnen opnemen voor inwinopdrachten. 
    - Onze tweede taak: de afspraken voor BIM + Geo vastleggen.

Wat betreft **soorten objecten** en datasets waar de 3D standaard voor gaat gelden, richten we onze focus in eerste instantie op twee objecttypen: gebouwen en kunstwerken. Deze beperkte focus is nodig om in beperkte tijd de eerste stappen naar een 3D standaard te kunnen zetten. Het scope document 'beperkt zich tot de 3D geometrie van fysieke en virtuele objecten conform NEN 3610' en heeft dus een bredere focus. Onze gedachtengang is dat het zinnig is om eerst te focussen op reële (fysieke) objecten en daarbinnen gebouwen en kunstwerken het vaakst relevant zijn om als 3D object te modelleren.

Zie de toelichting in bijlage 3.
